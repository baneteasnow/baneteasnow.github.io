---
layout: post
category: book2
title: "How Would You Move Mount Fuji? | William Poundstone (Kitap)"
kitap: "How Would You Move Mount Fuji?: Microsoft's Cult of the Puzzle - How the World's Smartest Companies Select the Most Creative Thinkers"
tr: "Fuji Dağı'nı Nasıl Taşırsınız? - Dünyanın En Önemli Şirketleri En Yaratıcı Beyinleri Nasıl Seçiyor?"
yazar: "William Poundstone"
yil: "2005"
sayfa: "259"
goodreads: "https://www.goodreads.com/book/show/205266.How_Would_You_Move_Mount_Fuji_Microsoft_s_Cult_of_the_Puzzle_How_the_World_s_Smartest_Companies_Select_the_Most_Creative_Thinkers"
description: "Fuji Dağı'nı Nasıl Taşırsınız, bir dönem oldukça popüler olan alışılmışın dışındaki mülakat sorularına yer veriyor."
published: true
last_modified_at: 2024-07-29
posted: 2013-12-25
tag: "çalışma yaşamı"
reread: "no"
rating: "3"
num: "3"
image: "/assets/old/how-would-you-move-mount-fuji.jpg"
---

William Poundstone tarafından yazılan bu kitap, bir dönem internette ve sosyal medyada popüler olan “alışılmışın dışında - ilginç mülakat soruları” yazılarının kaynağıdır.

- Neden kanalizasyon kapakları kare değil de yuvarlaktır?
- Neden bira kutularının üstü ve altı, ortasından daha dardır?
- Dünyada kaç tane piyano akortçusu vardır?
- Aynadaki görüntüde neden yukarı ve aşağı yer değiştirmez de sağ ve sol yer değiştirir?

Kitap, Microsoft’un mülakat tarzını ele alarak, geleneksel mülakat sorularının (“Beş yıl sonra kendinizi nerede görüyorsunuz?”, “Güçlü ve zayıf yönleriniz nelerdir?”) yanı sıra davranışsal mülakat sorularını (STAR tekniği - “Geçmişte karşılaştığınız ve üstesinden geldiğiniz bir sorunu anlatın.”, “Zamanın yetersiz olduğu bir durumu ve nasıl başa çıktığınızı anlatın.”) da açıklıyor.

Kitaba göre, standart bir iş görüşmesinde görüşmeci, adayı gördüğü anda bilinçsiz olarak bir ilk izlenim oluşturur ve buna göre karar verir. Bu durumu önlemek için STAR tekniği geliştirilmiş olsa da, aday sadece verdiği cevaplarla değerlendirilebilir. Mülakat teknikleri hem işe alım uzmanları hem de birçok aday tarafından bilinir. Bu nedenle bazı adaylar, beklenen cevapları vermeye çalışarak yanıltıcı olabilir.

Bu tür durumları önlemek için kitapta, “zeka soruları” olarak adlandırılan sorular devreye girer. Bu soruların bazıları çözümsüzdür. Önemli olan, adayın standart düşünme tarzının dışına çıkabilmesi ve soruları iyi yorumlayabilmesidir. Bazen adayın görüşmeciye çeşitli sorular sorması beklenir. Örneğin, “tasarlayın” gibi sorularda aday, “Kim için tasarlanması gerekiyor?” ve “Nerede kullanılacak?” gibi sorularla ipucu toplamalıdır.

Bazı soruların (örneğin tasarım soruları) tek bir doğru yanıtı olmayabilir. Microsoft’a göre, bu sorularla adayın genel problem çözme becerileri değerlendirilir ve adaylar yaptıklarına değil, yapabileceklerine göre değerlendirilir, yani geleceğe odaklanılır. Seçilen kişiler, henüz büyük bir başarı elde etmemiş olabilirler, ancak gelecekte büyük başarılara imza atacak potansiyel olarak görülürler. Microsoft, bu soruları yaygın olarak kullanarak adayın mezun olduğu okul ve deneyimden ziyade, karmaşık bir durumla nasıl başa çıktığını ve çözüme giderken hangi değerlendirmeleri yaptığını gözlemler.

Kitapta, soruların cevaplarının bulunduğu ayrı bir bölüm de yer alıyor. Bu nedenle, sadece mülakatlarla ilgilenenler için değil, aynı zamanda IQ testlerinin temelini öğrenmek isteyenler, Wall Street’teki stres mülakatlarını, Silikon Vadisi’nin kuruluş öyküsünü merak edenler ve bu tür zeka sorularını çözmekten zevk alanlar için de faydalı ve ilginç bir kitaptır.

> Tahminlere göre, bir tam gün süren mülakatlar için Redmond’a davet edilenlerin dörtte birinden azı bir iş teklifi almaktadır. (sayfa 11)

> Uygun olmayan kişileri ise almaktansa, bazı iyi insanları elden kaçırmak daha iyidir. (sayfa 138)

> Bir soruyu, iş başvurusunda bulunanlara sormadan önce, kendinize şu iki soruyu sormalısınız: Bu soruya vereceği iyi bir yanıttan dolayı birini işe alır mıyım? ve bu soruya vereceği kötü bir yanıttan dolayı birini geri çevirmek ister miyim? (sayfa 135)

> Yazarın bu tür sorularla mülakat yapmak isteyenlere yönelik birkaç önerisi de bulunuyor. (sayfa 132’den itibaren)

Esas amaç, işe alım sürecinde karar vermeyi mümkün olduğunca kolaylaştıracak sorular sormaktır. Öyle sorular seçilmelidir ki, aday bu sorularla önceden karşılaşmış olsa bile, ancak çözüm yöntemini benimseyip zekice bir kavrayışla doğru yanıtı verebilmelidir.

Stres mülakatlarının çoğunlukla adayın gerçek performansını göstermediği, çünkü mülakatta yaratılan stresin yapay olduğu unutulmamalıdır.

Adayların bulmacalara verdiği değer, deneyimi ile ters orantılıdır. Deneyimi belirli bir süreyi geçen adaylar, bu tür soruların sorulmasını hoş karşılamayabilirler.

Kitap, yeniliğe dayalı firmaların bu tür soruları kullanarak bir ön eleme yapabileceğini ve bu sorularla adayların problem çözme becerileri ile farklı düşünme tarzlarını ortaya çıkarabileceğini belirtmektedir. Yanlış seçimlerin maliyetinin yüksek olduğu durumlarda bu yöntemler faydalı olabilir.

Kitabın sonunda, Microsoft tarzı mülakat sorularına yer veren internet sitelerinin adresleri de yer alıyor.
