---
layout: post
category: book2
title: "What They Teach You at Harvard Business School | Philip Delves Broughton (Kitap)"  
kitap: "What They Teach You at Harvard Business School: My Two Years Inside the Cauldron of Capitalism"  
tr: "Harvard Business School'da Size Ne Öğretirler? - Kapitalizmin Mutfağında Geçirdiğim İki Yıl"  
yazar: "Philip Delves Broughton"  
yil: "2009"  
sayfa: "296"  
goodreads: "https://www.goodreads.com/book/show/4306637-what-they-teach-you-at-harvard-business-school"
description: "Gazeteci Philip Delves Broughton, Harvard Business School'da geçirdiği iki yılı anlatıyor."
published: true
last_modified_at: 2021-07-05
posted: 2015-12-26
tag: "biyografi"
image: "https://www.thebookish.de/assets/old/what-they-teach-you-at-harvard-business-school.jpg"
---

Harvard Business School'da Size Ne Öğretirler kitabının yazarı Philip Delves Broughton aslında bir gazeteci. İngiltere'de büyüyen yazar, 1994 yılında Oxford Üniversitesi New College'dan mezun olmuş ve 1998-2002 yılları arasında İngiliz The Daily Telegraph gazetesinin New York ve 2002-2004 yılları arasında da Paris temsilciliklerini sürdürmüş. 2004 yılında başvurduğu Harvard Business School MBA programına kabul edilmiştir. 2006 yılında bu okuldan mezun olmuş ve 2008 yılında da bu okulda geçirdiği iki yılı anlatan bu kitabını kaleme almıştır.  
  
1908 yılında kurulan Harvard Business School mezunları arasında ABD Başkanı, ABD Hazine Bakanı, Dünya Bankası Başkanı, New York Şehri Belediye Başkanı ve ayrıca birçok ünlü firmanın CEO ve üst düzey yöneticileri yer almaktadır. HBS MBA mezunları, aynı zamanda başta Wall Street, dünyaca ünlü danışmanlık firmaları ve finans sektörü olmak üzere pek çok alanda çalışmaktadır. Kitapta, henüz MBA eğitimine devam eden kişilerin bu alanlardan aldıkları iş tekliflerine özellikle vurgu yapılmaktadır.  
  
Yazar, iki yıllık eğitimi süresince yaşadıklarını, sınıf arkadaşlarının profilini, gittiği iş görüşmelerini, çevresinde gözlemlediği girişimcilik örneklerini, okula konuşmacı olarak gelen pek çok ünlü ismin (Jack Welch, Dan Gilbert, vb.) bakış açısını ve en önemlisi de derslerin içerikleri, işlenme tarzı ve işlenen örnek olayları kendi bakış açısı ile aktarmaktadır. Kitaba göre, dönemin başlamasından hemen önce iş dünyasındaki deneyimi yeterli olmayan öğrenciler, sayısal ağırlıklı Matematiksel Analiz (muhasebe, finans, Teknoloji ve Operasyon Yönetimi) derslerine üç hafta boyunca devam eder. Yazar, tüm HBS müfredatının öğretim üyeleri tarafından yazılan vaka çalışmalarına dayandığını ve bu vakaların çözümü için getirilen yaklaşımların gerçek hayatta uygulanabilir olmasına özellikle dikkat edildiğini vurgulamaktadır. Kitapta bu vakalara dair bazı örnekler de paylaşılmıştır. MBA eğitiminin zorunlu müfredat olarak adlandırılan ilk yılı finans, muhasebe, pazarlama, operasyon, örgütsel davranış, müzakere, strateji, liderlik, kurumsal sorumluluk ve iş, hükümet ve uluslararası ekonomi derslerinden oluşmaktadır. İkinci yılın programını ise seçmeli dersler oluşturur. Kullanılan notlandırma sistemi çan eğrisidir. Yazar, okula nasıl kabul edildiğini, bu okulu neden tercih ettiğini ve derslere başlamadan önce iki kişilik testi (Myers-Briggs Kişilik Göstergesi - MBTİ ve CareerLeader) tamamladığını da anlatmaktadır.  
  
Kitapta bahsi geçen önemli diğer başlıklar arasında 1992 yılında HBS'de Profesör Robert Kaplan tarafından (David Norton ile birlikte) geliştirilen *Balanced Scorecard* ve 1980 yılında HBS'de Profesör Micheal Porter tarafından ortaya atılan *Beş Güç Modeli* ('Five Forces Framework' - sektöre giriş engeli, tedarikçilerin gücü, müşterilerin gücü, ikame ürünlerin tehdidi ve sektördeki rekabet) de bulunuyor.  
  
2001 yılında yaşanan Enron skandalı sonrasında, - firmanın CEO'su Jeff Skilling'in bir HBS mezunu olmasının da büyük etkisi ile - 2003 yılında zorunlu müfredata Liderlik ve Şirketlerde Hesap Verilebilirlik başlıklı bir ders eklenmiştir. Bu derste liderlerin ekonomik, hukuksal ve etik açıdan sorumlulukları tartışılmaktadır.  
  
Kitapta, yazarın bir okul arkadaşı ile yaşadığı bir girişimcilik öyküsü, Silikon Vadisi'nde Google, Yahoo, eBay gibi ünlü firmalara yapılan bir gezi, Google ve diğer firmalarla yazarın yaşadığı mülakat deneyimleri, pek çok ünlü ismin derslerde konuk olarak anlattıkları, iş bulanların uzun saatler çalışması ve iş aile yaşamı dengesini bulmaya çalışırken yaşanan bocalamalar da anlatılmaktadır. Kitabın son iki bölümü, MBA mezunu olmanın insanın yaşamında neleri değiştirdiğini, hangi kapıları açtığını (veya açamadığını) özetlemektedir. Yazar, son söz kısmında ise 2008'de yaşanan ekonomik krizin nedenlerini incelemekte ve kendi döneminde mezun olan MBA mezunlarının son durumu hakkında bilgi veriyor. En ilginç olan nokta olarak da, mezunların henüz öğrenciyken aldıkları teklif sonucunda çalışmaya başladıkları firmalarda ve sektörlerde mutlu olamamalarının ve henüz bir yıl geçmeden çoğunun yeni bir iş arayışına geçtiğinin altını çizmektedir. Kitapta, 'Mutsuz İnsanlar Fabrikası (A Factory for Unhappy People)' başlıklı bölüm de bu konuya işaret ediyor. 
  
  
