---
layout: post  
category: book2  
title: "Dogfight | Fred Vogelstein (Kitap)"  
kitap: "Dogfight: How Apple and Google Went to War and Started a Revolution"  
tr: "İt Dalaşı - Apple & Google Nasıl Savaşa Girip Bir Devrim Başlattılar?"  
yazar: "Fred Vogelstein"  
yil: "2014"  
sayfa: "256"  
goodreads: "https://www.goodreads.com/book/show/17332226-dogfight"
description: "İt Dalaşı, Apple ve Google'ın cep telefonları üzerinden giriştikleri savaşı ve aralarındaki rekabeti anlatıyor."
published: true
last_modified_at: 2021-07-12
posted: 2019-01-12
tag: "marka profili"
image: "/assets/old/dogfight.jpg"
---

İt Dalaşı isimli kitap, Wired dergisi eski editörlerinden Fred Vogelstein tarafından yazılmış.  

Apple ve Google akıllı telefonların ortaya çıktığı ilk dönemde birlikte hareket eden iki firmaydı. Bunun en somut örneği, iPhone'un ilk modellerinin içinde harita uygulamasının Google Maps'in alt tabanını kullanmasıydı. Her iki firma da piyasada edindikleri yeri sağlamlaştırmak için pazarın hakimi Microsoft'a karşı birlikte hareket ediyorlardı. Ancak, bir süre sonra bu iki firma birbirlerine rakip oldular ve kamuoyunu oldukça meşgul eden ve çeşitli nedenlerden ötürü doğrudan Google'ın taraf olmadığı Samsung-Apple davalarına giden yol açılmış oldu. Kitap, bu iki büyük firmanın arasındaki rekabetin halen devam ettiğini ve aslında bu rekabet sayesinde piyasanın bugünkü halini aldığını süreci en baştan itibaren adım adım okuyucuya aktarmaktadır.  
  
2007 yılında Steve Jobs, iPhone tanıtımında Apple'ın cep telefonunu baştan yaratacağını söylediğinde aslında bu yeni bir dönemin açılış cümlesiydi. Sunumunda iPhone'un herhangi bir (akıllı) cep telefonunun en az 5 yıl ötesinde bir cihaz olduğunu da vurgulamıştır. iPod, telefon ve internet dokunmatik ekranda bir arada diye iPhone'u özetlerken aslında aynı zamanda arama yapılabilen ilk ana akım cep bilgisayarını tanımlıyordu. Kitaptaki veriye göre, iPhone 2012 yılında 135 milyonun üzerinde bir satış rakamına ulaşmıştır ve tüm zamanların en popüler cep telefonlarından biri haline gelmiştir. Kitap, Apple'ın özellikle Steve Jobs'in ölümü ve yerine Tim Çook'un gelmesi ile inovatif cihazları ile piyasayı peşinden sürüklemeye devam edip etmeyeceğini de tartışmaktadır. Bu konu hakkında kesin kanıya varmak için henüz çok erken olsa da, Google başta olmak üzere rakipleri liderliği ele geçirmek için çoktan harekete geçmişlerdir.  
  
2010 yılında iPhone'un ardından iPad piyasaya sürüldüğünde bambaşka kullanım alanlarını da beraberinde getirdi. İnsanlar artık masaüstünde öylece duran hantal desktop bilgisayarlarının ya da en hafifi 2-3 kg'lik laptoplarının yerine iPad kullanmaya başladılar. iPad aslında mantıken iPhone'un daha geniş ekranlı hali olmasına rağmen, zaman içinde oldukça talep gören bir ürüne dönüştü; böylece tabletler arasındaki yarış da başlamış oldu.  
  
Google ise, 2007 yılının sonunda Android'in lansmanını yaptı ve Apple'a kıyasla oldukça serbest bir platformda kullanımını mümkün kıldı, bu sayede iPhone'un en büyük rakibi de ortaya çıkmış oldu. 2012 yılının üçüncü çeyreğinde, bazı anketler Samsung'un Android yazılımlı Galaxy satışlarının Apple'ın iPhone satışlarının üzerine çıktığını göstermiştir.  
  
Kitabın ilerleyen sayfalarında, Apple ve Samsung'un rekabeti aynı zamanda birbirlerine açtıkları davalar, iPhone'da ekrandaki oku soldan sağa doğru kaydırarak ekran kilidini açmanın Android'de nasıl bir değişikliğe sebep olduğu, bir Apple çalışanın bir barda unuttuğu iPhone (4) prototipinin nelere yol açtığı, Apple'ın nasıl bir ortamı olduğu ve ürünlerini nasıl bir ortamda geliştirdiği, Eric Scmidth'in Apple ile olan ilişkisinin seyri gibi pek çok ilgi çekici konu oldukça akıcı bir dille aktarılıyor.  
    
	
	
