---
layout: post
category: book
title: "Bir Terapistin Gizemli Anıları | Ülker Uzun Polat (Kitap)"
kitap: "Bir Terapistin Gizemli Anıları"
tr: "-"
yazar: "Ülker Uzun Polat"
yil: "2015"
sayfa: "424"
goodreads: "https://www.goodreads.com/book/show/60613778-bir-terapistin-gizemli-an-lar"
description: "Nefes terapisti Ülker Uzun Polat, danışanlarıyla yaptığı seanslardan kesitleri Bir Terapistin Gizemli Anıları isimli kitabında paylaşıyor."
last_modified_at: 2023-01-14
published: true
posted: 2021-10-07
tag: "lifestyle"
instagram: "no"
insta: "no"
reread: "no"
rating: "2"
num: "198"
image: "/assets/new/bir-terapistin-gizemli-anilari.jpg"
---

Nefes terapisti Ülker Uzun Polat, danışanlarıyla yaptığı nefes çalışmalarının onlar üzerindeki etkisini çarpıcı diyaloglarla aktarıyor. Kitapta vurgulanan en önemli nokta ise değişimin ancak ve ancak kişi değişime hazır olduğunda gerçekleştiği olmuş. 

Ülker Uzun Polat, danışanları ile olan ilişkisinde onlara faydalı olabilmek için dikkat ettiği noktaları da yer yer paylaşıyor. Örneğin, bir danışanın ihtiyaç duyduğu tekniği doğru belirlemek adına onun aktardığı sorunlar içinde kök nedeni bulabilmenin ne kadar kritik olduğu gibi. Kitapta yer alan pek çok öyküde, kök neden genellikle geçmişle ilgili oluyor. Danışan, olumsuz bir olay deneyimliyor, sonraki süreçte ise neden sonuç ilişkisi kurarak bu olayın etkisinden kurtulamadığı bir yaşama sürükleniyor. Ya da danışanın sorunlarının pek çoğunun aslında çevresi tarafından kendisine dayatıldığı ortaya çıkıyor. Seanslardan sonra danışanlar genellikle bir farkındalık kazanıyor ve olumlu şekilde yaşamlarını dönüştürmenin yolunu buluyorlar. Tabii ki, her danışanın öyküsü olumlu olmayabiliyor; tam olumluya gidecekken kendi çıkmazına geri dönenler de olabiliyor. 

"Karşımızdaki insanın ne yaptığından çok bunun bizde yarattığı duyguya ve neden böyle bir duygu içinde olduğumuza yoğunlaşmak bana her zaman daha akılcı ve yapıcı geliyor. Sonuçta onu ve eylemlerini, yapmış olduklarını ya da yapacaklarını değiştirme gücümüz yok ama kendi duygularımız üzerinde her zaman kontrol sahibiyiz." (sayfa 68)

"Pekiyi o zaman neden bu endişe? Sahip olduklarını kaybetmemek için daha bir dört elle sarılıyorsun işine. Kazandığın kadarını hatta daha fazlasını harcayarak aldığın eşyalar, kıyafetler, yaptığın tatil programları ne kadar marka, pahalı ve lüks olursa o kadar mutlu olurum sanıyorsun, ama olmuyorsun? Öyleyse sorun ne? Neden bu mutsuzluk? Nereyi atladın? Hani buraya kadar ne güzel, gayet iyi gidiyordu her şey? Mademki her şey yolundaydı, tıkırındaydı ve en önemlisi de kontrol altındaydı?
Ah işte! Kontrol... Kontrolle kimsenin bir sorunu yok aslında. Kontrol etmek istediklerinin listesine her gün bir yenisini daha eklemek dışında! Ve bunun bir sonu yok! Eğer olsaydı ne mi olurdu? Tabii ki öncesinde herkesin bunu isteyip sonrasında da buradan çıkışın ne kadar büyük bir dert olduğunu anladıkları ama iş işten geçip de konfor alanının rahatlığına alıştıkları için vazgeçmelerinin mümkün olmadığını kavrayış.. Çaresizler Kulübü'ne hoş geldiniz." (sayfa 78-79)

"Havaya kızmanın gereği yoktur. Havaya uymayan sensindir. Ama inatla havayı değiştirmeye, kendi giydiğin kıyafete uygun hale getirmeye çalışırsın. Yorulana dek... Oysaki her hava güzeldir sen uygun giyindiğinde... Sen onunla uyumlandığında. Senin dışındaki değiştiremeyeceğin koşulların da farkına vardığında." (sayfa 100)

"Artık yapılacak bir şey kalmadığından olunacak bir hal olursun sadece. O da mutluluktur, neşedir, hafifliktir." (sayfa 101)

"Pencereden bakıyor, 'Aman' diyor. 'Beni şimdi Kanada'ya götürsen ne olacak? Mutlu mu olacağım sanki?' 
Gülmeye başlıyoruz.
Doğru ya, istersen İzlanda'ya git. Ne olacak? İçindeki karamsarlığı, mutsuzluğu oraya da götürdükten sonra." (sayfa 137)

"Görünüşte tamamıyla vakit kaybı, anlamsız bir işmiş gibi görünen kitap yazmak aslına bakılırsa belki de hayatımın en anlamlı işi gibi. Yazarken zaman yok, mekan yok, bu boyutta bile değilim. Başka bir yerlerdeyim gibi. Bu tarif edilemez bir duygu. Yazmazsam adeta yok oluyorum." (sayfa 142)

"Modern çağın yaşam şekli bizi bir an bile durmadan, duygularımızın, hislerimizin ötesinde bir koşuşturma halinde tutmakta ve biz de çoğunlukla bunları fark etmeden, zihin kalıplarımızla, düşüncelerimizle zihnimizin içinde yaşıyoruz. Ne hissettiğimize bakmadan, ruhumuza sormadan yaşıyoruz. Oysaki, bu çok büyük bir eksiklik." (sayfa 363)

Bir Terapistin Gizemli Anıları, özellikle nefes üzerine çalışarak bir terapistin desteği ile kendi kişisel gelişim yolculuklarına çıkmak isteyenlere karşılaşacakları süreç hakkında çeşitli ipuçları veren bir kitap.

