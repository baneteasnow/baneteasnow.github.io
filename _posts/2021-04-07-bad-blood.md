---
layout: post
category: book
last_modified_at: 2021-04-07
published: true
title: "Bad Blood | John Carreyrou (Kitap)"
kitap: "Bad Blood: Secrets and Lies in a Silicon Valley Startup"
tr: "-"
yazar: "John Carreyrou"
yil: "2018"
sayfa: "339"
goodreads: "https://www.goodreads.com/book/show/37976541-bad-blood/"
description: "Bad Blood, kurduğu start-up Theranos ile laboratuvar testlerinde devrim yaratmayı vaat eden Elizabeth Holmes'un hikayesini anlatıyor."
posted: 2021-04-07
tag: "biyografi"
image: "https://www.thebookish.de/assets/new/bad-blood.jpg"
---

Bad Blood, Steve Jobs'i kendine idol olarak kabul eden ve kurduğu start-up Theranos ile yıllarca büyük yatırımlar almayı başarmış olan, sağlık sektörünü değiştirmeyi ve laboratuvar testlerinde devrim yaratmayı vaat eden Elizabeth Holmes'un hikayesini anlatıyor.

Holmes, bu kitap için kendisine yapılan tüm görüşme tekliflerini geri çevirmiş olsa da, kitabın yazarı ödüllü gazeteci John Carreyrou, bir bloggerdan aldığı ipucundan yola çıkmış, pek çok Theranos eski çalışanı ile görüşerek müthiş bir dolandırıcılık hikayesini ortaya çıkarmıştır. Kitapta da yer verildiği üzere, önce WSJ'de 2015 yılında 'Hot Startup Theranos Has Struggled With Its Blood-Test Technology' başlıklı bir makale yayınlamış, ardından olayın detayları ve boyutu netleşip davalar başladığında da bu kitabı kaleme almaya başlamış.

Holmes'un iddiası aslında gerçek olamayacak kadar güzel. Kendine olan güveni, karizmatik liderlik özelliklerini taşıması ve özellikle de amcasının dramatik sağlık sorunlarının hikayeleştirmesi ile 2004 yılından 2018 yılına dek, sağlık sektörünü değiştirme iddiasını korumuştur. Şu anda ise, dolandırıcılık suçlaması ile parmaklıklar arkasında cezasını çekiyor. Hayali olan ucuz, acısız, hızlı ve ulaşılabilir test kitlerini aslında hiç çalışır hale getiremediği, dahası yıllar içinde Theranos tarafından paylaşılan test sonuçlarının da aslında gerçek olmadığı ortaya çıkan Holmes, yazara göre, tıpkı Steve Jobs'a benzer şekilde, gerçeği çarpıtmayı öylesine alışkanlık edinmiş ki, kendisi de söylediklerine inanmaya başlamıştır. İkna ediciliği ile Theranos'un yönetim kurulunda eski pek çok senatörün yanı sıra George Shultz ve Henry Kissinger gibi isimlere yer vermeyi başarmıştır. Düzenli olarak büyük miktarlarda yatırım almakla kalmamış, Stanford'u yarım bırakan ve bir kadın CEO olarak sağlık alanında çığır açan bir isim oluşu nedeni ile bir hayli ilgi çekerek Forbes ve Fortune gibi dergilerin kapaklarında yer almış, TED konuşmaları yapmıştır.

Theranos, elindeki teknoloji ile Safeway ve Walgreen gibi perakende noktaları ile anlaşmış ve ürün olarak parmak ucundan alınan birkaç damla kanla kişinin sağlık durumu hakkında ayrıntılı raporlar satmıştır. Ortaya da pek çok kişinin ve hatta doktorların bu rapor sonuçlarına dayanarak kararlar aldığı etik açıdan oldukça sorunlu bir skandal çıkmıştır.

Sağlık teknoloji alanındaki bu skandalı anlatan Bad Blood, uzun bir araştırmanın ürünü. Theranos'un yükselişini ve çöküşünü anlatan bu kitap oldukça akıcı şekilde yazılmış.
