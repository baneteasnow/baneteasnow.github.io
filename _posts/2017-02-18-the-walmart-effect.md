---
layout: post
category: book2
title: "The Walmart Effect | Charles Fishman (Kitap)"
kitap: "The Walmart Effect: How the World's Most Powerful Company Really Works--and How It's Transforming the American Economy"
tr: "Walmart Etkisi - Dünya'nın En Büyük Şirketinin Öyküsü"
yazar: "Charles Fishman"
yil: "2008"
sayfa: "312"
goodreads: "https://www.goodreads.com/book/show/6950719-the-walmart-effect"
description: "Walmart Etkisi, bugün dünyanın en büyük ve en yaygın perakendecisi konumundaki Walmart'ın hikayesini anlatıyor."
published: true
last_modified_at: 2023-01-14
posted: 2017-02-18
tag: "marka profili"
reread: "no"
num: "48"
rating: "4"
eng: "Walmart is one of the most influential companies in the world, especially in terms of bargaining capability and supply chain. This book tells the story of Walmart with both positive and negative sides. This company creates new jobs; at the same time, it destroys small size businesses within years. Even if you don't have a Walmart in your town, it is nearly impossible to avoid the effects of Walmart."
image: "/assets/old/the-walmart-effect.jpg"
---

Walmart Etkisi, bugün dünyanın en büyük ve en yaygın perakendecisi konumundaki Walmart'ın hikayesini anlatıyor. Walmart, öyle bir konuma ve büyüklüğe ulaşmış durumda ki, ne tüketiciler, ne de tedarikçiler onun etkisinden kaçamıyor. Hatta, sınırları içinde Walmart'ın bir şubesi bulunmayan ancak Walmart'tan gelen siparişleri yetiştirmek için geceli gündüzlü çalışan pek çok fabrikanın bulunduğu ülkeler de onun etkisi altına çoktan girmiş durumda. Kitap, Walmart'ın bu etkisini olumlu ve olumsuz yönleriyle okuyucuya akıcı bir dille yansıtıyor.

Yeni açılan bir Walmart mağazası, kısa sürede bulunduğu bölgedeki en büyük işverenlerden biri - hatta çoğu kez en büyük işveren - haline geliyor. Öyle ki, Walmart'ın açılmasından sonra yerel küçük dükkanlardan bazılarının kapandığını ve buralarda çalışan kişilerin "mecburen" Walmart'ta çalışmaya başladıklarını ve hatta bazılarının da Walmart nedeniyle dolaylı olarak işsiz kaldığını gösteren bir araştırmanın bulguları da kitapta paylaşılıyor. (6.Bölüm)

Walmart, ucuz fiyat politikası ile ön planda. Söz konusu olan ürün ne olursa olsun, rakiplerine göre birkaç cent de olsa ucuz fiyat ile satma politikasına sahip. Çoğu müşterisi düzenli olarak Walmart'a uğruyor, belki bir üründe 2-3 centlik ucuzluk çoğu tüketici için önemsiz, ancak bir yılda bir hanenin aldığı ortalama ürün çeşidi ve sayısı göz önüne alındığında, bu ucuzluk çekici hale geliyor. Pek çok müşterisi Walmart'ı sevmese de oradan alışveriş yapmaya devam ediyor ve bir yılda yüzlerce dolar az ödemek için uzun ödeme kuyruklarında beklemeyi göze alıyor.

Peki, Walmart tüketiciye ucuzluk olarak yansıttığı fiyatlarındaki bu farkı nasıl elde ediyor? Kitapta, bu konu uzun uzun açıklanıyor. Öncelikle Walmart'ın büyüklüğü nedeni ile tedarikçileri üzerinde bir baskısı var. Kitaba göre, her ne kadar Walmart yetkilileri bunu kabul etmeye pek yanaşmasalar da, bu kadar büyük bir yapının bu yönünü avantaja çevirmemesi pek de mantıklı görünmüyor. Walmart, hem kendi bünyesinde hem de tedarikçileri bünyesinde gereksiz tüm harcamaların sıfırlanmasını, tüm israflardan kaçınılmasını istiyor ve bunu büyük bir titizlikle uyguluyor, takip ediyor. Ayrıca, her sene belli ürünlerde bir önceki seneye göre daha az fiyatla üretim yaptırmak için tedarikçileri ile görüşüyor, elde ettiği indirimleri de anında tüketiciye yansıtıyor. Böylece, başka bir perakendeci için pek de mümkün görünmeyen fiyatlarla satış yapmayı başarıyor. Kitapta, Walmart çalışanlarının ve yöneticilerinin bakış açısına da yer veriliyor ve karşılaştıkları baskılar da yansıtılıyor. Ancak, kitaba göre, ne Walmart'ın kendisi ne eski / mevcut çalışanları ne de mevcut / eski tedarikçileri Walmart hakkında uzun cümleler kuruyor, genellikle konuşmak istemiyorlar ya da soruları geçiştiriyorlar.

Walmart'ın bilinirliği çok yüksek. Her gün hakkında onlarca belki yüzlerce haber yapılıyor. Walmart, rakipleri Kmart ve Target ile aynı yıl içinde, 1962 yılında Sam Walton tarafından Rogers Arkansas'ta açılıyor. Walmart'ın genel merkezi bugün halen Bentonville, Arkansas'tadır. Kısa sürede, 'Walmart ekonomisi' terimi 'her zaman düşük fiyat' elde etmek için birtakım yüksek maliyetlere katlanmak gerekebileceği gerçeğinden kaynaklanan can sıkıcı bir duyguyu anlatır (sayfa 21) hale geliyor. Walmart 7/24 açıktır ve mağaza dışında bulunan logosunu özel tasarım ve ışıklandırma ile uzaktan belirgin ve seçilebilir hale getirir. Walmart her ne kadar düşük fiyatlarla ürünlerini sunsa da, pek çok tüketici fiyat kadar ürün kalitesinin de düşük olduğunun farkındadır ve düşük fiyatları korumak için iş alanları ABD dışına kaymaktadır. Ancak, herkesin kabul ettiği bir gerçek vardır ki, Walmart müşterileri, rakipleri ve tedarikçilerinden oluşan büyük bir ekosistem yaratmıştır.

Kitapta maliyetlerin azaltılması ilkesini benimseyen Walmart'ın karanlık yüzü şu şekilde dile getiriliyor:

> Artık sonunda, tedarik zincirinin gide gide ulaşabileceği bir verimlilik düzeyi kalmaz; daha doğrusu düzgün bir dağıtımla, ambalaj azaltarak veya daha ucuz plastik kullanarak tasarruf yapabilecek bir nokta kalmaz. Sonunda kaçınılmaz olarak maliyetleri düşürmenin tek yolu, işçi maliyetinin daha düşük olduğu, daha az yasal sınırlama bulunan, genel giderlerin daha az tuttuğu ABD dışındaki ülkelerde imalat yapmaktır. Walmart etkisinin bu yani büyük ölçüde kamuoyunun gözünden gizlenmektedir. (sayfa 135)

Walmart'ın ABD'de büyüyen iş kapasitesi diğer perakendecilerin zararına gelişir. (sayfa 136)

Ortaya çıkan sonuca bakılırsa, Walmart perakendecilik sektöründe kendine istihdam yaratmakta ve boyutları ile verimliliği sayesinde perakende ticaretin geri kalanına istihdam yaratmak için yaşam şansı tanımamaktadır. (sayfa 137)

Walmart'a karşı rekabet edebilmek ise kitaba göre aşağıdaki şekilde mümkündür:

> Walmart ile rekabet edebilmek için başvurulacak bir yol, kitlesel pazarda dahi tasarım moda, kalite, belirleyici özellik, alışverişi keyfe dönüştürmek gibi fiyat dışındaki unsurlara odaklanmaktır. (sayfa 167)

Walmart ile Starbucks'in ilginç bir karşılaştırması da kitapta yer alıyor:

> Starbucks'in dünya üzerindeki kafelerinin sayısı Walmart'ın mağazalarının iki katı kadardır. Walmart'ın tam tersi bir müşteri felsefesi üzerine kurulmuş olan Starbucks bir fincan kahveyi yirmi yıl önce kimsenin hayal edemeyeceği kadar yüksek bir fiyata satıyor. (sayfa 249)
