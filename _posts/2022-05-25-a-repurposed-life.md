---
layout: post
category: book
title: "A Repurposed Life | Ronni Kahn (Kitap)"
kitap: "A Repurposed Life"
tr: "-"
yazar: "Ronni Kahn, Jessica Chapnik Kahn"
yil: "2020"
sayfa: "320"
goodreads: "https://www.goodreads.com/book/show/55152009-a-repurposed-life"
last_modified_at: 2023-01-14
published: true
description: "A Life Repurposed, Avustralya'nın lider 'yemek kurtarma' yardım kuruluşu OzHarvest'ın kurucusu Ronni Kahn'in, Güney Afrika'da başlayan, oradan İsrail'e ve sonrasında Avustralya'ya uzanan ilginç hayat hikayesini anlatıyor."
posted: 2022-05-25
tag: "biyografi"
instagram: "no"
insta: "no"
reread: "no"
rating: "3"
eng: "-"
no: "251"
image: "/assets/new/a-repurposed-life.jpg"
---

A Life Repurposed, Avustralya'nın lider 'yemek kurtarma' yardım kuruluşu OzHarvest'ın kurucusu Ronni Kahn'in, Güney Afrika'da başlayan, oradan İsrail'e ve sonrasında Avustralya'ya uzanan ilginç hayat hikayesini anlatıyor.

Kitap, Ronni Kahn'in Güney Afrika'da geçirdiği çocukluk ve ilk gençlik yıllarını anlatarak başlıyor. Kitabın ilk kısmı, 1950'li yıllarda Güney Afrika'daki hayat ve yaşanan olumsuzlukları yansıtıyor. Üç çocuklu 'beyaz' bir ailenin en küçüğü olan Kahn, o dönemde normalleştirdikleri günlük hayatın aslında ne kadar 'aykırı' olduğunu da anlatıyor. Johannesburg'de kendi oturdukları semtteki ailelerin lehine düzenlenmiş kurallar aslında ülkede yaşanan adaletsizliği yansıtıyor. Kendi sözleri ile o günleri şöyle aktarıyor: "Her şeyi görerek büyüdük, ama hiçbirşeyi farketmedik. Bir sistemin içinde doğduğunuzda, referans noktası olarak alabileceğiniz bir başka nokta bulunmuyor, her şeyi olduğu gibi kabul ediyorsunuz." O yıllardaki mevcut sistem insanları birbirinden ayrı tutuyordu, üstelik bunu ten rengine göre yapıyordu. Kahn, OzHarvest'i kurmadan hemen önce Güney Afrika'ya yaptığı bir seyahatin kendi üzerinde bıraktığı etkileri de kitabın ilerleyen sayfalarında anlatıyor.

Yaşadıkları ortamın dayattığı eşitsizliğe rağmen, Kahn, kendi ebeveynlerinin ve ailesinin tüm insanların eşit olduğuna inandıklarını da belirtiyor. Her ne kadar eşitliğe inanıyor olsalar da, mevcut kanunların ve düzenlemelerin onların aktivist kimliklerini bastırdığını da söylüyor.

Herşeye rağmen güzel bir çocukluk geçiren Kahn, liseden mezun olduktan sonra, o güne kadar hiç yak basmadığı 'anavatanlarına' , İsrail'e Sanat Tarihi ve İngiliz Edebiyatı okumak üzere gider. İsrail'de komün hayatı yaşamaya başlar, evlenir ve iki oğlu olur. O yıllarda, bir çiçekçi dükkanı işletmeye başlar, o konuda çok şey öğrenir. Kendisi ve eşi 30'lu yaşların sonuna yaklaşırken, çocuklarına daha iyi bir hayat sağlamak adına Avustralya'ya göç ederler. 

Sydney'e gelmelerinden hemen sonra bir çiçekçide çalışmaya başlayan Kahn, bir gün düğünü için çiçek seçen bir kadının kendisinden davet organizasyonu da üstlenmesini istediğinde buna hayır diyemez ve bir konsept seçerek oldukça beğenilen bir davete imza atar. Bu tarihten sonra işini genişleterek davet organizasyon işlerini kabul etmeye başlar. İşte o günlerde, menüsü zengin olarak düzenlenen birçok davette aslında ne kadar fazla yiyecek arttığına ve bu yiyeceklerin çöpe gittiğine tanık olur. Bir gece, kalan yiyecekleri bir yardım organizasyonuna götürür ve OzHarvest'ın fikri şekillenmeye başlar. Bugün OzHarvest, hem yiyecek israfını önleyerek çevreye katkıda bulunurken hem de ihtiyacı olan kişilerin kaliteli yiyeceklere erişimini sağlıyor. Kahn, ilk günlerdeki amatör ruhunu ve heyecanını kaybetmediğini belirtiyor. Zaman içinde değişim yaratan bir aktiviste dönüşen Kahn, bugün Avustralya'nın en büyük yardım organizasyonlarından birinin arkasındaki isim olmayı sürdürüyor.
